བཅོམ་ལྡན་འདས་རྡོ་རྗེ་མི་འཁྲུགས་པའི་སྒྲུབ་ཐབས་ཉུང་གསལ་སྙིང་པོར་དྲིལ་བ་སྒྲིབ་གཉིས་མུན་སེལ་ཅེས་བྱ་བ་བཞུགས་སོ།།བླ་མ་རྡོ་རྗེ་མི་འཁྲུགས་པའི།  །ཞབས་ཀྱི་པདྨོར་ཕྱག་བྱས་ནས།  །གང་དེའི་སྒྲུབ་ཐབས་སྒྲིབ་གཉིས་ཀྱི།  །མུན་སེལ་ཟླ་བའི་སྣང་བ་སྦྱིན།  །དེ་ལ་སྐྱབས་སེམས་དང་ཚད་མེད་བཞི་བསྒོམ་པས་བསོད་ནམས་ཀྱི་ཚོགས་བསགས་ནས།  ༀ་མ་ཧཱ་ཤུ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅་ཧོ།  ཞེས་པས་ཆོས་ཐམས་ཅད་སྤྲོས་བྲལ་དུ་ཤེས་པས་ཡེ་ཤེས་ཀྱི་ཚོགས་བསགས་ཏེ།  ཚོགས་གཉིས་ཀྱི་རང་འབྲས་མཚན་བཅས་ལྷའི་རྣལ་འབྱོར་བསྒོམ་ཞིང་བཟླས་པ་བྱ་བ་ནི།  སྟོང་པའི་ངང་ལས་པྃ་ལས་པདྨ་དང་༑  ཨ་ལས་ཟླ་སྟེང་རང་སེམས་ཧཱུྂ་མཐིང་ལས།  །རྡོ་རྗེ་རྩེ་ལྔའི་ལྟེ་བར་ཧཱུྂ་གིས་མཚན།  །འོད་འཕྲོས་འཕགས་མཆོད་འགྲོ་ཀུན་སྒྲིབ་གཉིས་སྦྱངས།  །ཚུར་འདུས་བདག་ཉིད་རྡོ་རྗེ་མི་འཁྲུགས་པ།  །དབང་སྔོན་མདོག་ཅན་དྭངས་གསལ་འོད་ཟེར་འཕྲོ།  །ཕྱག་གཡས་ས་གནོན་གཡོན་པས་མཉམ་བཞག་སྟེང་།  །རྡོ་རྗེ་ལེགས་འཛིན་ཞི་འཛུམ་མཚན་དཔེས་མཛེས།  །ལྷ་རྫས་ན་བཟའ་རིན་ཆེན་རྒྱན་གྱིས་སྤྲས།  །ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས།  །གནས་གསུམ་ༀ་དཀར་ཨཱཿདམར་ཧཱུྂ་མཐིང་གིས།  །རྡོ་རྗེ་གསུམ་གྱི་ངོ་བོར་བྱིན་གྱིས་བརླབས།  །ཅེས་བརྗོད་ཅིང་བསམས་ལ།  ལག་གཉིས་ཐལ་མོ་སྦྱར་བའི་སྲིན་ལག་བསྣོལ།  མཛུབ་མོ་གུང་མོའི་རྒྱབ་ཏུ་སྦྱར་བའི་དམ་ཚིག་གི་ཕྱག་རྒྱ་གནས་གསུམ་དུ་རེག་ཅིང་།  གཟུངས་སྔགས་ཚར་རེ་བརྗོད་པས་བྱིན་གྱིས་བརླབས།  སླར་ཡང་སྙིང་ཁའི་ཧཱུྂ་ལས་འོད་འཕྲོས་པས།  ཡེ་ཤེས་སེམས་དཔའ་བཛྲ་ས་མཱ་ཛཿ  ༀ་ཨརྑྷཾ་སྭཱ་ཧཱ།  ཛཿཧཱུྂ་བྃ་ཧོཿས་རང་ཐིམ་འོད་ཞུ་བས།  སྙིང་དབུས་པདྨ་ཟླ་བའི་དཀྱིལ་འཁོར་སྟེང་།  །ཧཱུྂ་ༀ་ཏྲཱྃ་ཧྲཱིཿཨཱ་ལས་རིགས་མཆོག་ལྔ༑  །མཚན་དཔེའི་དཔལ་འབར་དར་དང་རིན་ཆེན་རྒྱན།  །འོད་ཟེར་སྣ་ཚོགས་འཕྲོ་བཞིན་བཞུགས་པར་གྱུར།  །ༀ་སརྦ་ཏ་ཐཱ་ག་ཏ་བཛྲ་ཨཀྵོ་བྷྱ་མཎྜལ་ས་པ་རི་ཝཱ་ར་ཨརྑྷཾ་སོགས་ཀྱིས་མཆོད།  བཅོམ་ལྡན་རྒྱལ་བ་སྲས་དང་བཅས་རྣམས་ལ།  །གུས་པས་ཕྱག་འཚལ་མཆོད་ཅིང་གསོལ་འདེབས་ན།  །བདག་གཞན་སྡིག་སྒྲིབ་བྱང་ཞིང་དག་པ་དང་།  །མཆོག་ཐུན་དངོས་གྲུབ་ཐོབ་པར་བྱིན་གྱིས་རློབས༑  །སྙིང་གའི་གཙོ་བོའི་ཐུགས་ཀར་ཟླ་དཀྱིལ་སྟེང་།  །དཀར་གསལ་གཟུངས་སྔགས་ཕྲེང་བའི་སྣང་བ་ཡིས།  །འཕགས་པ་མཆོད་ཅིང་འགྲོ་ཀུན་སྡིག་སྒྲིབ་སྦྱངས།  །ཚུར་འདུས་བྱིན་རླབས་གཟི་བྱིན་མཆོག་ཏུ་འབར།  །ཅེས་གསལ་བཏབ་ལ་གཟུངས་སྔགས་ཇི་ཙམ་ནུས་པ་བཟླ།  ཐུན་མཐར་མཚན་མེད་ཀྱི་རྣལ་འབྱོར་ནི།  ཀུན་རྫོབ་རང་སྣང་ལྷ་ཡི་སྐུར།  །མེད་བཞིན་སྣང་བ་སྒྱུ་མའི་གཟུགས༑  དོན་དམ་རང་བཞིན་ལས་འདས་པའི།  །སྤྲོས་དང་བྲལ་བའི་ཡེ་ཤེས་སོ།  །ཞེས་པའི་དོན་ལ་སོ་སོར་རྟོག་པའི་ཤེས་རབ་ཀྱིས་དཔྱད་དེ་མཉམ་པར་བཞག  །དེ་ལས་ལྡང་བ་ནི།  རང་གི་སྙིང་དབུས་ཡེ་ཤེས་པ།  །མདུན་གྱི་ནམ་མཁར་བྱོན་པ་ལ།  །ཏིང་ངེ་འཛིན་གྱིས་རྣམ་སྤྲུལ་པའི།  །མཆོད་པའི་སྤྲིན་ཕུང་རྒྱ་མཚོས་མཆོད།  །གོང་བཞིན་མཆོད་ཅིང་བསྟོད་ལ་གསལ་བ་གདབ༑  ཡི་གེ་བརྒྱ་པ་ལན་གསུམ་གྱི་མཐར།  ནོངས་པ་གང་མཆིས་མཐོལ་བཤགས་ཤིང་།  །ཡེ་ཤེས་པ་རྣམས་ཆོས་དབྱིངས་གཤེགས།  །རང་ཉིད་དམ་ཚིག་སེམས་དཔའ་ཡི།  །གནས་གསུམ་འབྲུ་གསུམ་ཡི་གེས་མཚན།  །དགེ་བ་འདི་ཡིས་མྱུར་དུ་བདག  །ཅེས་སོགས་བསྔོ་སྨོན་བྱ་ཞིང་ཐུན་མཚམས་ཀྱི་བྱ་བ་ལ་འཇུག  །བསྙེན་པ་བྱེད་ན་ཐུན་གསུམ་གྱི་རིམ་པས་གཟུངས་རིང་འབུམ་ཕྲག་བཞིའམ་གཅིག་བཟླ།  ཐུན་གཉིས་ཀྱི་མཐར་གཏོར་མ་ཆ་གསུམ་ཡང་བཏང་ངོ་།  །བཅོམ་ལྡན་རྡོ་རྗེ་མི་འཁྲུགས་པའི།  །མཚན་བཅས་མཚན་མེད་རྣལ་འབྱོར་གྱིས།  །སྣང་བས་སྒྲིབ་པའི་མུན་སེལ་བ།  །ཐམས་ཅད་མཁྱེན་པ་ཉིད་གྱུར་ཅིག  །ཅེས་གྲུབ་པའི་སློབ་དཔོན་ཛེ་ཏ་རིས་ལེགས་པར་བཀྲལ་བའི་རྗེས་སུ་འབྲངས་ཏེ།  ཉུང་གསལ་སྙིང་པོར་དྲིལ་བའི་ཚུལ་ཤཱཀྱའི་དགེ་སློང་མཉྫཱུ་གྷོ་ཥས་སྦྱར་བའོ།